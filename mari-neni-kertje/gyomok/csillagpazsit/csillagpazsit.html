<html>

<head>

<link rel="stylesheet" href="/mari.css">
<title>CSILLAGPÁZSIT</title>
<meta charset="UTF-8">
</head>

<body bgcolor="#FFFFFF" text="#002020" link="#004040" vlink="#004040" alink="#808000">

<p align="center"><font face="Tahoma"><strong>CSILLAGPÁZSIT</strong><small><br>
<em>CYNODON DACTYLON (L.) Pers. (CYNDA)</em></small></font></p>

<p><small><font face="Tahoma"><a href="170c.jpg" target="_blank"><img src="170ck.jpg"
width="148" height="188" align="left" border="0"></a><font color="#FF0000">ÉLETFORMA: G<sub>l</sub>
</font><br>
<font color="#0000FF">TERMÉS:</font> A pelyvák éréskor a füzéren maradnak. A
toklászos szem 1,8- 2,0 mm hosszú, mindkét vége hegyes. A háti toklász csónak
alakú, pergamenszerűen sima, gyenge fényű. A hasi toklász keskeny, lapos, csupán a
keskeny hasi oldalt zárja le. A csupasz szem mintegy 1 mm hosszú, barna színű és
lapított. Ezerszemtömege 0,3-0,4 g. Szaporodása szempontjából a magképzés
másodlagos jelentőségű. <br>
<font color="#0000FF">CSÍRANÖVÉNY:</font> Tavasszal a talaj fölmelegedésével egy
időben csírázik. Magról kelő növénnyel ritkán találkozunk, mivel elsősorban
tarackkal, valamint a kúszó szárak legyökerezése útján terjed. A fiatal növény
korán bokrosodik és kúszó szárakat fejleszt. A legfiatalabb (középső) levél
összehajtott. A levélnyelecske helyét egy fehér szőrkoszorú foglalja el, szőrei 1
mm hosszúak és a szélükön hosszabbak. Levéllemeze puha, többnyire kopasz, a lemez
színe ritkán gyengén szőrös. A levéllemezek 5- 16 cm hosszúak és 2-5 mm szélesek,
vállukon a legszélesebbek, nyúlt háromszögűek, hegyesek. <br>
<font color="#0000FF">KIFEJLETT NÖVÉNY:</font> Szalmaszára vékony, többszörösen
elágazó kúszó szárat képez, melyek a csomóknál (nóduszok) a talajjal érintkezve
legyökereznek. Virágzó szára 5-30 cm magas. Virágzata 3-7 ujjszerűen szétálló
füzér, úgynevezett füzéres ernyő. A füzérek 3-10 cm hosszúak. Júniustól őszig
virágzik. A füzérkék többnyire egyvirágúak, két, egy oldalra forduló sorban
ülők, pelyvái és toklászai ibolyás színűek. A toklászok szálka nélküliek,
ormójukon szőrösek. A talaj felső 20 cm-es rétegében dúsan elágazó, kemény,
drótszerű tarackot képez, melyek csomóit száraz, hártyás levélhüvelyek
borítanak. A tarackok tápanyagszintje és axilláris rügyeinek aktivitása
szezonálisan ingadozik. A regenerálódást (terjedést) szolgáló rügyek május,
június hónapokban endogén dormanciában vannak, vagyis anyagcseréjük minimális. <br>
<font color="#0000FF">ELTERJEDÉSE:</font> Őshazájának elsősorban a trópusi Afrikát
tekintik. Ma már a 45. északi és déli szélességi fok között elterjedt, és a
világ második legfontosabb gyomnövényének tekintjük. Elsősorban a laza, könnyen
melegedő homoktalajokat kedveli. </font></small></p>
<div align="right">

<table border="0" cellpadding="0" cellspacing="0" width="100%">
  <tr>
    <td width="50%"><p align="center"><small><font face="Tahoma"><img src="170a.jpg"
    width="148" height="188"></font></small></td>
    <td width="50%"><p align="center"><small><font face="Tahoma"><img src="170b.jpg"
    width="148" height="188"></font></small></td>
  </tr>
</table>
</div>

<p align="center"><a href="../../gyomokoldal.html"><img src="../../art/vissza.jpg"
width="72" height="31" border="0"></a></p>
</body>
</html>
