<html>

<head>

<link rel="stylesheet" href="/mari.css">
<title>FAKÓ MUHAR</title>
<meta charset="UTF-8">
</head>

<body bgcolor="#FFFFFF" text="#002020" link="#004040" vlink="#004040" alink="#808000">

<p align="center"><font face="Tahoma"><strong>FAKÓ MUHAR</strong><small><br>
<em>SETARIA GLAUCA (L.) P. Beauv. (SETGL)</em></small></font></p>

<p><small><font face="Tahoma"><a href="320c.jpg" target="_blank"><img src="320ck.jpg"
width="148" height="188" border="0" align="left"></a><font color="#FF0000">ÉLETFORMA: T<sub>4
</sub></font><br>
<font color="#0000FF">TERMÉS:</font> Pelyvás, toklászos és csupasz állapotban
egyaránt előfordul. A pelyvás, illetve a toklászos szem 2,5-3 mm hosszú, tojásdad. A
legalsó pelyva majdnem a fele, a középső (háti helyzetű) pelyva mintegy a fele, a
legfelső (hasi helyzetű) pelyva majdnem akkora, mint a toklászos szem. A pelyvák
tehát csak kismértékben takarják a szemet. A toklászok sűrűn harántráncoltak. A
csupasz szem 1,8-2,2 mm hosszú, elliptikus, féldomború, éles hasi peremmel,
zöldesszürke, üveges. Ezerszemtömege 2,5-3,0 g. <br>
<font color="#0000FF">CSÍRANÖVÉNY:</font> Az érett szemtermések a talajban 4-6
hónapig nyugalmi állapotban maradnak. A nyugalmi állapot oka az, hogy a pelyvák és
a toklászok nem eresztik át a vizet. A szántóföldi csírázás a talajok
fölmelegedése után 15-20 °C-on indul meg. A legtöbb szem 1,5-2 cm mélységből
csírázik. A csírázás fő időszaka május, június. Levéllemeze szembetűnő,
fehértől világoszöld középérrel, mely olykor pirosló, a lemez szélén és a
levéllemezalapon ritkásan hosszú szőrös. A levélhüvelye kopasz és sima, laposra
nyomott és ormós. A legfiatalabb levél begöngyölt. A levélnyelvecskét finom
szőrök koszorúja helyettesíti. Levélfülecske nincs. <br>
<font color="#0000FF">KIFEJLETT NÖVÉNY: </font>Júniustól októberig virágzik.
Virágzata kalászképű buga (füzéres buga), amely 3-15 cm hosszú, 1 cm széles, a
tengelye teljesen fedett, mindkét végén keskenyedő, egyenetlenül vastag. A
füzérkék aprók, egyvirágúak, a füzérkék alatt felfelé álló 5-20 db, 10 mm
hosszú sárga, később rókavörös gallérsertékkel. Lefelé simítva a serték
érdesek.</font></small></p>
<div align="right">

<table border="0" cellpadding="0" cellspacing="0" width="100%">
  <tr>
    <td width="50%"><p align="center"><small><font face="Tahoma"><img src="320a.jpg"
    width="148" height="188"></font></small></td>
    <td width="50%"><p align="center"><small><font face="Tahoma"><img src="320b.jpg"
    width="148" height="188"></font></small></td>
  </tr>
</table>
</div>

<p align="center"><a href="../../gyomokoldal.html"><img src="../../art/vissza.jpg"
width="72" height="31" border="0"></a></p>
</body>
</html>
